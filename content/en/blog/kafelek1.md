---
author: "Ewa Janion"
title: "Dzieje greki w Kalabrii"
description: "Dzisiaj językiem greko posługuje się niewiele osób, jednak jego historia sięga epoki starożytnej."
tags: ["markdown", "css", "html"]
date: 2021-07-14
thumbnail: ../../Roccaforte.jpg
---

Język grecki było obecny w Kalabrii od starożytności. W VIII-VII wieku p.n.e. wybrzeża Sycylii i południe półwyspu Apenińskiego zostały skolonizowane przez Hellenów posługujących się różnymi wariantami języka starogreckiego. 500 lat później tereny te przejęli Rzymianie, co jednak nie oznaczało końca kultury Greków – zlatynizowały się wyższe warstwy społeczne związane z administracją imperium, inni mogli dalej posługiwać się starym językiem. Wykopaliska archeologiczne prowadzone w ruinach synagogi w dolinie San Pasquale nieopodal miejscowości Bova Marina wskazują na istotne zniszczenia w końcu VI w. n.e. – najprawdopodobniej to ślad najazdu Longobardów i kresu epoki rzymskiej.  

Połowa tysiąclecia minęła, gdy tereny dzisiejszej Kalabrii odbiło od „barbarzyńców” Bizancjum i utrzymało w swoich granicach przez kolejne 500 lat. Tym samym ziemie te stały się częścią cywilizacji Wschodu: ponownie umocniła się rola języka greckiego, ale też wschodniego wariantu chrześcijańskiej duchowości, której formy obecne są do dziś. Należy do nich panteon świętych italogreckich patronów, często pustelników, jak święty Leon z Bovy (San Leo), którego sanktuarium znajduje się niedaleko ruin opuszczonej miejscowości Africo. Także obecnie w kościele w Bovie odbywają się nabożeństwa w rycie bizantyńskim, a w Gallicianò znajduje się współcześnie zbudowana niewielka prawosławna cerkiew.  

Italogreckim mnichem był Barlaam z Kalabrii, intelektualista i biskup, który nauczał starożytnej greki Francesca Petrarkę – pochodzącego z Toskani poetę i humanistę. To ważny dla Kalabryjczyków fakt, ponieważ z jednej strony pokazuje łączność Kalabrii z wysoką kulturą języka greckiego, a z drugiej wpływ tego dziedzictwa na kulturę włoską i europejską. Miłosne sonety Petrarki istotnie oddziałały także na polskich literatów, Jana Kochanowskiego i Mikołaja Sępa-Szarzyńskiego. 
Długie trwanie epoki bizantyńskiej sprawiło, że zostawiła ona wyrazisty ślad w kulturze południa Kalabrii. Gdy Bizancjum osłabło, tereny te przejęli Normanowie, którzy nie integrowali w kulturową i ekonomiczną strukturę Kalabrii. Mieszkańcy miasteczek dalej mówili, a elity też pisały po grecku (w jego bizantyńskiej odmianie, w alfabecie greckim), w kościołach dominował obrządek wschodni. Dopiero ruch kontrreformacji skłonił papieża, aby zaprowadzić na tych terenach ryt łaciński – parafia w Bovie przyjęła go w 1573 roku. Język łaciński stał się wtedy podstawą lokalnej administracji, a greka pozostała językiem mówionym. 

Zagrożenie, jakie na wschodzie stanowiło rosnące w siłę Imperium Osmańskie, powodowało napływ greckojęzycznych emigrantów na południe półwyspu apenińskiego i wpłynęło na umocnienie roli języka greckiego. Funkcjonował on obok „dialektu” kalabryjskiego (a więc regionalnego języka wywodzącego się z ludowej łaciny) i oficjalnych języków władzy, gdy ta w Kalabrii przechodziła z rąk do rąk: od Normanów do dynastii d’Anjou i Aragońskiej, po których nastąpił okres dominacji hiszpańskiej, austriackiej oraz wreszcie okres władzy Burbonów z Królestwa Neapolu, które obejmowało terytorialnie również Kalabrię. 

Lingwiści proponowali kilka teorii dotyczących pochodzenia języka greko. Zazwyczaj akcentuje się decydujący wpływ na dzisiejszy kształt grekańskiej mowy mówionego języka bizantyńskiego.  W tym ujęciu greko jest jednym z wariantów języka nowogreckiego, z którym istotnie ma bardzo wiele cech wspólnych. Niemiecki językoznawca Gerhard Rholfs wskazał jednak na obecność w greko leksyki starogreckiej, nieobecnej w innych wariantach nowogreckiego. To wskazywałoby, że greckojęzyczna ludność w Kalabrii to potomkowie autochtonicznych mieszkańców tych ziem. Ze względu na estymę, jaką cieszy się cywilizacja antyku, teoria Rholfsa jest ważna dla ich tożsamości i prestiżu grekańskiej kultury. 

Zjednoczenie Włoch w 1860 roku, choć celebrowane w Italii jako narodowe święto, nie przyniosło poprawy sytuacji kalabryjskiej greki. Ideologia narodowa wymagała utworzenia jednolitego języka, zrozumiałego dla wszystkich mieszkańców państwa. Oficjalnym językiem nowego państwa stał się język włoski, który oparto na wariancie toskańskim. Dla mieszkańców Kalabrii była to mowa zupełnie obca, którą stopniowo rozpowszechniała edukacja, prasa, a w XX wieku przede wszystkim mass media. Zabójcza dla języka greko okazała polityka kulturalna reżymu faszystowskiego, dążąca do ujednolicenia włoskiej kultury. Propaganda zwalczała wielojęzyczność, przedstawiała mówienie w miejscowych językach jako powód do wstydu: znak ciemnoty, zacofania, wulgarności. W oficjalnych sytuacjach nie dopuszczano mówienia w językach innych niż zestandardyzowany włoski.

Dopiero w 1999 roku włoski parlament przyjął ustawę o ochronie języków mniejszościowych, wśród nich znalazł się język grecko-kalabryjski. Oficjalne uznanie greko za pełnoprawny język ma ogromne znacznie dla jego statusu, jednak nie powstrzymało spadku liczby jego użytkowników. Dziś w greko płynnie mówi kilkadziesiąt osób. W przeciągu XX wieku grecki wycofywał się z kolejnych obszarów życia, by stać się mową pasterzy zamieszkujących odległe zakątki gór. Przetrwał w kilku miejscowościach położonych nieopodal doliny rzeki Amendolei: przede wszystkim w Bovie, Roghudi, Roccaforte del Greco i Gallicianò. 


