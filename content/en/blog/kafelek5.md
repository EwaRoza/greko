---
author: "Ludmiła Janion"
title: "Borghi: Africo i Casalinuovo"
description: "Niemal samowystarczalne, położone wysoko w górach i odległe od politycznych decydentów, Africo i Casalnuovo pozostawały poza świadomością zamożnej Północy do lat 20., gdy o nędzy, głodzie, analfabetyzmie i codziennych trudach życia na aspromonckim odludziu napisał historyk i publicysta Umberto Zanotti Bianco."
tags: ["markdown", "css", "html"]
date: 2021-07-14
thumbnail: /greko/africo2.jpg
---

Africo (lokalsi akcentują na pierwszą sylabę) i Casalnuovo to kalabryjskie osady założone w czasach wczesnośredniowiecznych (VIII-X wiek) przez ludność pochodzenia greckiego, najprawdopodobniej wokół istniejących wcześniej pustelni greckich mnichów. Wioski powstały niezależnie od siebie po dwóch stronach wąwozu. 

Niemal samowystarczalne, położone wysoko w górach i odległe od politycznych decydentów, Africo i Casalnuovo pozostawały poza świadomością zamożnej Północy do lat 20., gdy o nędzy, głodzie, analfabetyzmie i codziennych trudach życia na aspromonckim odludziu napisał historyk i publicysta Umberto Zanotti Bianco. W latach 40. słynne na cały kraj stały się zdjęcia Tino Petrelliego, które unaoczniały warunki życia afrykan i casalnuowiczan: ciemne, zatłoczone wnętrza, smutne i brudne dzieci w łachmanach, grzejące stopy przy koksownikach. Od zdjęć Jacoba Riisa, zrobionych w Nowym Jorku 50 lat wcześniej, różnią je ujęcia kobiet niosących wodę ze źródła i robiących chleb z soczewicy i żołędzi – mieszkańcy nie mieli dostępu do mąki – oraz zwierząt gospodarskich stłoczonych z ludźmi w jednoizbowych domach. Africo staje się symbolem zacofania Południa. Społecznicy zawiadamiają instytucje międzynarodowe i w rezultacie rząd centralny zaczyna działać. Do Casalnuovo, wcześniej dostępnego jedynie po całodziennej pieszej podróży, powstaje droga, którą w sierpniu 1951 przyjeżdża pierwszy autobus, witany jako oznaka postępu i połączenia za światem. Droga do Africo nigdy nie zostaje zbudowana.

Już w październiku tego samego roku długotrwałe ulewy, powódź i lawiny błotne niszczą oba miasteczka, a także położone niżej pola i pastwiska żywiące mieszkańców. Ludność – tysiące osób – zostaje pieszo ewakuowana do szykowanych naprędce obozów dla wysiedleńców (uchodźców? dipisów? powodzian?), gdzie spędza kilka kolejnych ciężkich lat. W końcu powstaje dla nich wspólna nadmorska miejscowość – wybudowane od zera Africo Nuovo. Wielu migruje jednak na północ, zasilać szeregi robotników kwitnącego włoskiego przemysłu. Africo i Casalnuovo po przeszło tysiącu latach zostają opuszczone i popadają w ruinę. 

Ruiny Africo – nadal dostępne jedynie pieszo – pokazują, że był to kiedyś kawał wbitego w strome górskie zbocze miasteczka, z plątaniną wąskich uliczek, solidnym kościołem i przestronną szkołą podstawową. Dziś – poza szlakiem turystycznym i tablicą z wiekopomnym „the time is out of joint” – nie bardzo chyba ktoś chce o Africo pamiętać. Stary cmentarz zupełnie zarósł kolczastymi krzakami tak, że ruiny grobowców pozostają poza zasięgiem nawet wzroku. Pozostałości domów i domków przypominają o dawnej ciasnocie i o karkołomności życia w tym miejscu. W ruinach kościoła w Casalnuovo pasą się świnki. Z kolei Africo Nuovo to kolejna mieścina nad trasą 106, wyjątkowo zapyziała i bez wyrazu nawet jak na standard kalabryjskiego wybrzeża Morza Jońskiego. 

Petrelli, jak wcześniej Riis, zrobił karierę reporterską na swoich wojerystycznych, ale ostatecznie politycznie skutecznych fotografiach. Nie wiem, na ile zdjęcia były pozowane, czy przedstawione osoby miały nad nimi jakakolwiek kontrolę, czy w ogóle chciały stać się symbolem politycznym. W przeciwieństwie do fotografa afrykanie pozostają niemi i anonimowi.

{{< figure src="/greko/africo3.jpg" title="Budynek szkoły podstawowej w Africo w 2021 r. - 70 lat po opuszczeniu miejscowości." >}}

{{< figure src="/greko/africo5.jpg" title="Kościół p.w. Świętego Zbawiciela (San Salvatore) w Africo." >}}

{{< figure src="/greko/casalinuovo.jpg" title="Na pierwszym planie ruiny Casalinuovo, w oddali Africo." >}}

{{< figure src="/greko/africo7.jpg" title="Mur i brama cmentarza.">}}

{{< figure src="/greko/africo6.jpg" title="Romeo Santoro, syn Giuseppego, ur. 10.12.1912, zm. 2.11.1954." >}}

{{< figure src="/greko/Petrelli.jpg" title="Fotografia Tina Petrellego, 1948 r." >}}
