---
author: "Ewa Janion"
title: "Na platespome sta greka"
description: "Greko zapisywany jest obecnie alfabetem łacińskim, a nie greckim."
tags: ["markdown", "css", "html"]
date: 2021-07-14
thumbnail: /greko/roccaforte.jpg
---

Greko zapisywany jest obecnie alfabetem łacińskim, a nie greckim. Od języka nowogreckiego różni się przede wszystkim słownictwem oraz wymową głosek. Jego fonetyka jest skomplikowana także dlatego, że istnieje kilka zdecydowanie różnych wariantów wymowy słów, gramatyka jest zaś nieco prostsza od nowogreckiej. Podobieństwo między językami jest na tyle duże, że świadoma tych różnic osoba mówiąca po nowogrecku często może domyślić się znaczenia wielu słów i zdań w greko.      

Względem języka nowogreckiego, w greko obserwujemy między innymi takie zmiany: 

- Spółgłoska zapisywana po nowogrecku literą ζ i wymawiana *z*, w greko wymawia się jak polskie *dz* i zapisuje z. Np. czasownik ζω (żyję) wymawiamy *dzijo*, a zapisujemy: zìο. 
- Zbitka spółgłosek zapisywana po nowogrecku literą ξ i wymawiana *ks*, w greko wymawia się jak polskie *sz* lub *c* - w zależności od lokalnego wariantu. Np. przymiotnik ξερός (suchy) wymawiamy *szerò*, a ξύλο (drewno) *cilo*. Stosuje się zapisy scerò, tsilo. 
- Zbitka spółgłosek zapisywana po grecku literą ψ i wymawiana *ps*, w greko wymawia się *sp*. Np.  ψωμί (chleb) wymawiamy: *spomì*.
- Nowogreckie κι lub κε / και wymawiane jako miękkie *ki* lub *kie* czytamy *czi* lub *cze*, np. czasoenik καίω (palę) w greko wymawiamy *czeo*.
- Podwójne spółgłoski wymawiane są podwójnie: άμμος (piasek) → ammo, μέλισσα (pszczoła) → mèlissa.
- Niektóre spółgłoski ulegają podwojeniu: Δίνω (daję) → dinno, κλείνω (zamykam) → klinno, ἐσένα (ciebie) → essena, είμαστε (jesteśmy) → ìmmesta, ὁ γάιδαρος μου (mój osioł) → o gàdaròmmu.
- Miejsce akcentu może się zmienić, jak w słowach: kardìa (serce), pedìa (dzieci, chłopcy), fotìa (ogień). 
- Końcowy dźwięk s często zanika. Dzieje się tak np. w rzeczownikach męskich (w mianowniku l. poj. i bierniku l.mn): Ο λύκος, τους λύκους → o liko, tus liku. Ο παππούς, τους παππούδες → o pappù, tus pappùdu. Podobnie zachowuje się s w dopełniaczu rodzaju żeńskiego. 
- Niekiedy do s na końcu wyrazu, dodaje się *e*, np. w formach czasownika έκανες → èkamèse, κάνεις → kannise, έχεις→echise.
 


