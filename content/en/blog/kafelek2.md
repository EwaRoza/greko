---
author: "Ewa Janion"
title: "W górach i na wybrzeżu "
description: "Kolejne epoki historii mieszkańców grekańskiego zakątka Kalabrii wyznaczają przenosiny siedzib między wybrzeżem a położonymi w głębi lądu górami."
tags: ["markdown", "css", "html"]
date: 2021-07-14
thumbnail: https://picsum.photos/id/1019/500/200
---

Kolejne epoki historii mieszkańców grekańskiego zakątka Kalabrii wyznaczają przenosiny siedzib między wybrzeżem a położonymi w głębi lądu górami. Dzięki pracom archeologów z Uniwersytetu w Cambridge wiemy, że w czasach prehistorycznych ludność zamieszkiwała te obszary w małych, rozproszonych po południowym zboczu gór Aspromonte siedzibach. Dopiero Grecy, których tryb życia tradycyjnie łączył się z możem i żeglarstwem, założyli na wybrzeżu duże kolonie, a Rzymianie, idąc w ich ślady, kontynuowali zasiedlanie wybrzeża i nisko położonych terenów. Radykalna zmiana nastąpiła w czasach Bizancjum: zapewne to malaria, rozwój piractwa i zagrożenie arabskie skłoniły ludność do szukania bezpieczeństwa w górach i przekształcenia gospodarki z morskiej w rolniczo-pasterską, ale mogło chodzić także o zmianę układu polityczno-gospodarczego. Teraz główne trasy komunikacyjne wiodły lądem, a nie morzem. W górach kultura greko trwała przez stulecia przez cały okres nowożytny aż do XIX wieku. Osadnictwo nie było już jak wcześniej rozproszone na nizinach, ale skupione w górskich miejscowościach o zwartej zabudowie – najważniejszą i najstarszą z nich była Bova. W odległych, skalnych pustelniach rozwijała się wschodnia duchowość anachoretów.  

Gdy w 1860 r. Giuseppe Garibaldi dopłynął z Sycylii na południowe wybrzeże Kalabrii i udał się w góry, miejscowość Saguccio miała być jedną z pierwszych na jego drodze do zjednoczenia Italii. Dziś trudno sobie wyobrazić, że schowane wysoko w górach, niedostępne, przyklejone do stromego zbocza Saguccio mogło leżeć na czyjejkolwiek drodze dokądkolwiek. Trudno też myśleć o odbijaniu od Burbonów tych biednych domów i jednego młyna, pasterzy, pastwisk i kóz. A jednak osada na wysokości 1100 m.n.p.m,  założona w XI wieku wokół klasztoru Bazylianów, najpierw służąca jako sezonowa baza do letniego wypasu kóz w górach, w XIX wieku rozwinęła się prężną miejscowość, lokalne centrum przemysłowe z zakładem produkcji wełny. Góry Aspromonte były wtedy centrum Kalabrii, krzyżowało się tam wiele szlaków. 

Jednak modernizacja, która docierała do Kalabrii w XIX wieku, objęła głównie wybrzeże. W 1875 roku ukończono budowę linii kolejowej wzdłuż wybrzeża jońskiego, nadmorskie miejscowości przyciągały nowych mieszkańców. Z czasem stało się jasne, że życiowy awans łączy się z przeprowadzką do miast na wybrzeżu, gdzie można żyć wygodniej, w mniejszej izolacji, gdzie istniały perspektywy na pracę w nowoczesnych zawodach. W obliczu postępu cywilizacyjnego na południu Włoch, pasterze z gór poczuli, że pozostali w tyle: biedni, wycieńczeni fizyczną pracą, w starych, zbyt ciasnych domach. W epoce rozwoju edukacji i zwiększenia aspiracji, język greko i tradycja oparta na oralności zaczynała być znakiem niedouczenia i braku kultury. 

W XX wieku Kalabria, tak ja całe południe Włoch, mierzyła się z falami emigracji: przede wszystkim do USA i na bogatszą Północ kraju. Zarobione na saksach pieniądze inwestowano w budownictwo – to czas intensywnej, chaotycznej, rozproszonej i często pozbawionej planu zabudowy wybrzeża. Od czasów rzymskich nie było ono tak zamieszkałe. Powstawały nowe miejscowości-dublerzy starych górskich siedzib, które z czasem zaczęto określać jako „wyższe” lub „stare”: Condofuri Superiore i Condofuri Marina, San Lorenzo i Marina di San Lorenzo, Roghudi Vecchio i Roghudi Nuovo. Ta podwójność siedzib pozbawia wybrzeże tożsamości: wszystkie mariny wydają się jednakowe, nieuporządkowane, jakby głębsze, prawdziwsze życie ich mieszkańców wciąż toczyło się w górach. 

W drugiej połowie XX wieku górskie miejscowości szybko pustoszały. Żyzne pola położone na płaskowyżu nad Bovą na 1000 m. n.p.m. porzucono odłogiem w latach 60. Od lat 50. statystyki liczby mieszkańców pokazują systematyczne spadki we wszystkich miejscowościach – każda wyjeżdżająca rodzina skłaniała do wyjazdu sąsiadów, a opuszczenie jednego miasteczka stanowiło nadwerężenie delikatnego ekosystemu. Ważnym powodem wyjazdów były klęski naturalne, ale Salvino Nucera w rozmowie z Vitem Teti ujmuje powody tych decyzji przede wszystkim w kategoriach egzystencjalnych: 

