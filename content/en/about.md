---
author: Ewa Janion
title: O stronie
date: 2021-07-15
description:
keywords: ["about-us", "about-hugo", "contact"]
type: about
---

Strona poświęcona językowi greko i kulturze grekańskiej przede wszystkim pełni funkcję skryptu dla studentek i studentów filologii nowogreckiej w [Pracowni Studiów Helleńskich](http://al.uw.edu.pl/psh/) na Uniwersytecie Warszawskim, gdzie prowadzę zajęcia z historii i literatury nowożytnej Grecji. Liczę, że refleksja o greko pomoże studentom rozumieć greckość nie wąsko, jako etniczność lub deklarację narodową, ale jako przynależność do cywilizacji obecnej na szerokim terytorium i obejmującej swoim zasięgiem zróżnicowane style życia, światopoglądy, tradycje i języki. 

Strona może okazać się także pomocna dla wszystkich osób zainteresowanych tematyką obszaru kultury grekańskiej, zwłaszcza dla osób nie czytających biegle po włosku – to w tym języku bowiem ukazało się najwięcej publikacji dotyczących Grekan, zarówno tych popularnych, skierowanych do szerokiego grona odbiorców, jak i specjalistycznych tekstów naukowych z dziedziny językoznawstwa, filologii, antropologii czy historii.

Rozdział dotyczący języka skierowany jest do filologów, zakłada ogólną orientację w nowogreckim i pewną świadomość organizacji greckiej gramatyki. Obecnie powstają pierwsze kompletne podręczniki do nauki języka greko jako obcego, ich językiem wiodącym jest jednak włoski. Tymczasem to znajomość nowogreckiego zdecydowanie ułatwia rozumienie i komunikację w greko.  

Miałam szczęście odwiedzać południową Kalabrię dzięki stażom badawczym w ramach poświęconego językom mniejszościowym grantu *[ERC COLING Minority Languages, Major Opportunities. Collaborative Research, Community Engagement and Innovative Educational Tools]*(https://coling.al.uw.edu.pl/) kierowanym przez prof. Justynę Olko i koordynowanym przez dr. Stanisława Kordasiewicza w latach 2019-2023.  Jestem wdzięczna aktywistom działającym na rzecz rewitalizacji języka greko z Gruppo di Azione Locale per lo Sviluppo Rurale dell’Area Grecanica, przede wszystkim moim nauczycielom Marii Olimpii Squillaci i Salvinie Nucerze, ale kieruje moje podziękowania do wszystkich organizatorów i uczestników kursów letnich *[To ddomadi greko]*(https://jalotuvua.com/index.php/component/k2/to-ddomadi-greko-2022-1-7-agosto-2022-bova-marina).  

Mojemu partnerowi Wiktorowi Niesiobędzkiemu dziękuję za konsultacje techniczne przy konstruowaniu strony.  

Ewa Róża Janion, autorka strony

ewa.janion@al.uw.edu.pl

--- 

Materiały zamieszczone na stronie można rozpowszechniać, przetwarzać, kopiować i cytować pod warunkiem podania źródła i autora. 
